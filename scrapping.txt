Burkina Faso foↄ bↄↄlobↄ kuo Rail Club du Kadiogo ayi Asante Kotoko afiri 2022/2023 CAF Champions League no mu wↄ akansie a ɛdi kan no ara mu.
Ghana bↄↄlobↄ kuo yi a wↄagye din yi ne Kadiogo hyɛɛ mmaako mmaako, na ɛno akyiri no, Kadiogo dii wↄn so nkunim wↄ atoprɛko no mu.
Sɛ yɛhwɛ nnawↄtwe a ɛtwaa mu no akansie a Kotoko yi de kↄhyehyɛɛ so wↄ Benin no a, wↄde 1-0 dii nkunim a wↄn a wↄne wↄn sii akan no antumi ante. Saa ara nso na wↄde atenatoↄ korↄ yi ara dii Kotoko so nkunim wↄ Baba Yara  agoprama so.
Agodie no hyɛɛ aseɛ wↄ Kumase no, simma 15 mu pɛpɛɛpɛ na Dramane Kambou a ↄbↄ ma Kadiogo dii kan too atena. Ↄfa a ɛtↄ so mmienu no mu no Asante Kotoko yɛɛ bi ara sɛ anka wↄbɛte ɛka no, nanso ankↄsi aga.
Kadiogo kuraa 1-0 no mu ara maa akansie no baa awieeɛ, na ɛno akyiri no, akuo mmienu no kↄtoo atoprɛko a ɛbɛkyerɛ deɛ ↄbɛtumi asi akan a ɛtↄ so mmienu no.
Yussif Mubarik too atena a ɛdi kan, na Solomon Sarfo-Taylor, Nicholas Osei Bonsu ne Enoch Morisson a wↄwↄ Asante Kotoko afa nso sɛee wↄn atena no.
Kadiogo de 3-1 dii nkunim, na wↄtoaa so kↄsii akan a ɛtↄ so mmienu
Seesie deɛ Seydou Zerbo afa no deɛ  wↄbɛtwe wↄn adwene akↄ 2022/2023 Ghana Premier League no so ɛsiane sɛ wantumi ammↄ mmↄden antwa akansie a ɛdi kan wↄ Abibiman mu no nti.

\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\\
Nsusuansoɔ a abaatwa asotweɛ a wɔyi firii sukuu mu no de aba.
Nwomasua mu ntenesoɔ
Ɔkyerɛkyerɛni biara te sɛ ɔwofoɔ a ɔtete abɔfra. Yei nti, adekyerɛ yɛ abateteɛ fa bi a ɛho hia pa ara. Sɛdeɛ ɔwofoɔ biara daeɛso ne sɛ ne ba bɛtumi anyini abɛyɛ ɔpanin pa a ne so wɔ mfasoɔ wɔ n’abusua ne ne man mu no, saa ara na akyerɛkyerɛfoɔ nso tete mmɔfra wɔ saa kwan yi ara so.
Akyerɛkyerɛfoɔ wɔ akwan ahodoɔ bebree a na wɔfa so twe sukuu nkwadaa aso berɛ a wɔato mmara wɔ sukuu mu. Saa asotweɛ yi mu bi ne sɛ, wɔtumi ma wɔbu nkotodwe, wɔtwa adɔ ma wɔn, wɔma wɔpue firi adesuadan mu kɔgyina abɔntene kakra, anaasɛ wɔtwa wɔn mpire.
Ɛtɔ da na abɔfra bi mfomsoɔ no yɛ deɛ ani yɛ nyan pa ara a, wɔtumi yi no firi sukuu no mu koraa anaasɛ wɔma no kɔtena fie kɔsi sɛ wɔbɛsan afrɛ no aba sukuu no mu bio.
Mmerɛ bi a atwam no, na wɔde saa ntenesoɔ yinom nyinaa di dwuma wɔ sukuu ahodoɔ mu, na na ɛboa wɔ akwan bebree so. Nanso ɛnnɛ yi deɛ, wɔayɛ nsakraeɛ wɔ akwan a wɔfa so twe asukuufoɔ aso yi mu. Nsakraeɛ no mu baako ne sɛ, ansa na ɔkyerɛkyerɛni bi bɛtumi atwa sukuu abɔfra bi mpire no, gye sɛ ɔhyehyɛ krataa bi de srɛ kwan firi sukuupanin no hɔ ansa na watumi ayɛ saa.
Krataa no mu no, ɛsɛ sɛ ɔkyerɛkyerɛni no kyerɛ mfomsoɔ pɔtee a sukuuni no yɛeɛ ne asotweɛ a ɔde rema no wɔ saa mfomsoɔ no ho. Ɛkɔba sɛ ɔkyerɛkyerɛni bi amfa saa kwan yi so na ɔtwa abɔfra biara mpire a, wɔbɛtumi de no afa mmara kwan so ama ne ho akyere no. Yei nti, akyerɛkyerɛfoɔ nha wɔn ho mpo sɛ wɔde abaatwa asotweɛ no bɛtenetene sukuu mmɔfra bio.
Ebia, ahunu bi pɛn nti na mpanimfoɔ ayɛ saa nhyehyeɛe yi. Nanso, sɛdeɛ ɛteɛ biara, na abaatwa asotweɛ no boa wɔ akwan bebree so.
Akwan yi mu baako ne sɛ, ɛsiane sɛ asukuufoɔ dodoɔ no ara suro abaatwa nti, na ɛma wɔsuro nso sɛ wɔbɛyɛ biribi a ɛnna ne kwan mu ama wɔatwa wɔn mpire. Ne saa nti, na wɔdi mmara so berɛ biara.
Abaatwa asotweɛ a wɔayi afiri sukuu mu no de nsunsuansoɔ bebree na aba. Saa nsunsuansoɔ yinom mu bi na ɛdidi soɔ yi.
Deɛ ɛdi kan ne sɛ, na abaatwa asotweɛ no boa ma asuafoɔ ba sukuu ntɛm. Kane no, na akyerɛkyerɛfoɔ kan asuafoɔ dodoɔ a wɔbɛba sukuu ntɛm no nyinaa sɛdeɛ ɛbɛyɛ a wɔbɛtwe wɔn a wɔntaa mma sukuu ntɛm no aso ama wɔasakra afiri saa suban no ho. Ɛsiane sɛ na abaatwa ka saa asotweɛ yi ho nti, na ɛboa pa ara ma asukuufoɔ no pere ba sukuu ntɛm sɛdeɛ ɛbɛyɛ a wɔrennye mpire biara. Nanso ɛnnɛ a abaatwa asotweɛ afiri sukuu mu yi deɛ, berɛ a asuafoɔ dodoɔ no ara pɛ biara na wɔkɔ sukuu ɛfiri sɛ, wɔnim sɛ obiara rentwa wɔn mpire biara.
Afei, na abaatwa boa ma akyerɛkyerɛfoɔ adwuma no yɛ mmerɛ ma wɔn. Kane a na abaatwa di sukuu mu ntenesoɔ mu akotene no, na asuafoɔ ho popo wɔ akwankyerɛ a akyerɛkyerɛfoɔ de ma wɔn no nyinaa ho. Berɛ a wɔyii abaatwa firii sukuu mu yi deɛ, asuafoɔ dodoɔ no ara asoa wɔn mmɛn wɔ wɔn mmatiri so asan abubu nnua agu wɔn asom ɛfiri sɛ, wɔnim sɛ deɛ wɔbɛyɛ biara no, akyerɛkyerɛfoɔ no rentumi ntwa wɔn mpire.
Bio, abaatwa asotweɛ a wɔayi afiri sukuu mu no ama asuafoɔ dodoɔ no ara ahokeka wɔ adesua mu no aba fam. Kane no, sɛ na osuani bi anyɛ sukuu mu dwumadie ne efie dwumadie bi a, akyerɛkyerɛfoɔ no tumi twa no mpire de twe n’aso sɛdeɛ ɛbɛma wahunu hia a ɛhia sɛ ɔde ne ho hyɛ sukuu mu dwumadie biara mu. Na yei boa ma asuafoɔ no keka wɔn ho wɔ sukuu mu ne efie dwumadie nyinaa mu pa ara. Ɛnnɛ yi deɛ, ɛsiane sɛ abaatwa asotweɛ biara nni hɔ nti, asuafoɔ dodoɔ no ara nha wɔn ho wɔ sukuu mu ne efie dwumadie nyinaa ho bio.
Ɔhaw foforɔ nso ne sɛ, abaatwa asotweɛ a wɔayi afiri sukuu ahodoɔ mu no nti, sukuu mmɔfra dodoɔ no ara mmu wɔn akyerɛkyerɛfoɔ bio. Yɛyɛ nnipa yi deɛ, adeɛ baako a ɛboa yɛn ma yɛdi mmara so ne asotweɛ ho suro a ɛda yɛn so no. Saa ara na asuafoɔ no nso, na adeɛ baako a ɛboa wɔn ma wɔbu wɔn akyerɛkyerɛfoɔ ne sɛ, na wɔnim sɛ wɔbu wɔn animtia a, akyerɛkyerɛfoɔ no bɛtumi atwa wɔn mpire.
Yei nti, abaatwa ho asotweɛ a afiri sukuu mu no ama asuafoɔ dodoɔ no asoa wɔn mmɛn wɔ akyerɛkyerɛfoɔ no so. Ebinom mpo deɛ, wɔde wɔn akyerɛkyerɛfoɔ ne mpanimfoɔ afoforɔ anim yɛ ntomago twitwiri fam ɛfiri sɛ, wɔnim sɛ obiara rentwa wɔn mpire biara.
Yeinom nyinaa di adanseɛ sɛ abaatwa ho asotweɛ a afiri sukuu mu no adi yɛn nya pa ara.
Tɔfabɔ
Ɔbɔadeɛ no mpo nim sɛ ntenesoɔ te sɛ abaatwa ho hia wɔ mmɔfra nteteɛ mu pa ara. Ɛno nti na Ɔmaa wɔtwerɛɛ asɛm a ɛwɔ Mmebusɛm 22:15 sɛ, “Agyimisɛm kyekyere abɔfra akoma ho; ntenesoɔ abaa na ɛbɛyi afiri ne ho akɔ akyirikyiri” no. Asɛm a ɛwɔ Mmebusɛm 13:24 nso si so dua sɛ, “Deɛ ɔkora n’abaa tan ne ba, na deɛ ɔdɔ no no, ɔhwɛ tene ne so.” Afei, Mmebusɛm 29:15 wie asɛm no sɛ, “Abaa ne kasakyerɛ na ɛma nyansa, na ɔba a wɔato no asaworam hyɛ ne maame aniwuo.”
Ne tiawatwa mu no, abaatwa yɛ ntenesoɔ a ɛho hia pa ara wɔ mmɔfra nteteɛ mu. Yei nti, sɛ akyerɛkyerɛfoɔ de ɔdɔ ne tema twa mmɔfra mpire berɛ a wɔato mmara wɔ sukuu mu a, ɛbɛboa ama mmɔfra no asua suban pa anyini abɛyɛ mpanimfoɔ pa wɔ ɔman yi mu.

\\\\\\\\\\\\\\\\\\\\\\\\\\\\\\\\\\\\\\\\\\\\
Adɔ firi tete, Odomankoma pɛn so. Yɛn nananom nnwuma mu titire baako pa ara ne no.
Ɛno da nkyɛn a, adɔ ayɛ ne ho nnwuma mu ɔbaatan pa a ɔma nnipa nsa kɔ wɔn ano. Yei nti, ɛyɛ adwuma a ɛho hia na mfasoɔ kɛseɛ wɔ so pa ara.
Akanman mu deɛ, tete no, na abɔfra biara, titire ne ɔbarima, sua adwuma a n’agya yɛ. Yei kyerɛ sɛ, sɛ abarimaa bi papa yɛ okuani a, sɛdeɛ ɛteɛ biara na ɔno nso bɛyini abɛyɛ okuani saa ara. Sɛ agya no yɛ ɔbɔmmɔfoɔ nso a, na abɔfra no bɛnyini abɛyɛ ɔbɔmmɔfoɔ saa ara, na saa ara na mmarima a wɔn papanom yɛ nnwuma afoforɔ no nso bɛynini abɛyɛ nnwuma a wɔn papanom yɛ.
Nsɛm yinom nyinaa di adanseɛ sɛ adɔ anaa kuayɔ yɛ adwuma a ɛsom bo pa ara. Nanso deɛ ɛteɛ ne sɛ, atenetene a akyerɛkɛyerɛfoɔ de ma mmɔfra wɔ sukuu ahodoɔ mu no, adɔ yɛ mu baako. Mpɛn pii no, sɛ osukuuni bi to mmara wɔ sukuu mu a, wɔtaa twa sukuu asase no fa bi ma no dɔ de yɛ asotweɛ ma no.
Saa asotweɛ yi so mfasoɔ baako ne sɛ ɛboa ma sukuu mmɔfra twe wɔn ho firi mmaratodeɛ a ɛmaa wɔtwee wɔn aso no ho. Bio nso, ɛbɔ asuafoɔ nkaeɛ no kɔkɔ wɔ mmaratodeɛ korɔ no ara ho.
Sɛdeɛ berɛboɔ biara abɔnwono bata ho no, saa ara na adɔ a wɔde yɛ asotweɛ ma sukuu mmɔfra no nso tumi nya nsunsuansoɔ bɔne bi wɔ mmɔfra no so. Saa nsunsuansoɔ yi mu baako ne sɛ, ɛma asuafoɔ no hunu adɔ sɛ ɛyɛ asotweɛ.
Mpɛn pii no, ɛbɛwie akyire no na sukuufoɔ a wɔde adɔ atwe wɔn aso wɔ sukuu ahodoɔ mu no bu kuayɛ sɛ ɛyɛ biribi a nnipa a wɔn ho aka mu nko ara na wɔyɛ. Yei nti, ɛmfa ho sɛdeɛ kuadwuma atu mpɔn nnansa yi nyinaa akyi no, asuafoɔ yinom ani nnye ho sɛ wɔde wɔn ho bɛhyɛ kuadwuma mu.
Ɔhaw foforɔ nso ne sɛ, ɛma asuafoɔ binom tumi bɔ ko wɔ sukuu mu. Mpanimfoɔ se, deɛ ɔda fam nsuro ahweaseɛ nti, sɛ sukuuni bi nim adɔ, na n’ani nnye sukuu ho a, ɛnyɛ den koraa sɛ ɔbɛbɔ ko afiri sukuu mu.
Deɛ nti a ɛte saa ne sɛ, ɛsiane sɛ ɔnim adɔ na ɔmpɛ adesua nti, ɔtumi bu sukuu mu mmara no so berɛ a ɔpɛ biara ɛfiri sɛ, ɔnim sɛ adɔ ara na wɔbɛtwa ama no, adɔ yi nso a, ɔnsuro.
Afei, adɔ a wɔde yɛ asotweɛ ma sukuu mmɔfra no mmoa mma mmɔfra a wɔn ho aka mu no adesua ntu mpɔn.
Mpɛn pii no, wɔtaa ma sukuu mmɔfra a wɔretwe wɔn aso no firi adesuadan mu kɔdɔ berɛ a asuafoɔ nkaeɛ no resua adeɛ. Yei tumi ma saa asuafoɔ anaa osuani a ne ho aka mu no ka akyi koraa wɔ adesua mu.
Deɛ ɛka ho bio nso ne sɛ, adɔ a wɔde yɛ asotweɛ ma sukuu mmɔfra no bɛtumi de asuafoɔ no nkwa ato asiane mu.
Wɔtwa sukuu no fa bi a afu yie pa ara ma sukuu abɔfra bi sɛ ɔnnɔ a, ɛbɛtumi ama mmoa binom a wɔn ho yɛ hu te sɛ wɔwɔ, sakasaka, ana, ne deɛ ɛkeka ho aka abɔfra no akɔfa ɔhaw abɛto n’awofoɔ ne n’abusuafoɔ so.
Ɛsiane nsɛm a yɛabobɔ so yinom nti, ɛbɛyɛ papa sɛ akyerɛkyerɛfoɔ hwehwɛ akwan afoforɔ binom a wɔbɛfa so atwe asuafoɔ a wɔto mmara wɔ sukuu mu no aso sɛdeɛ ɛbɛkyerɛ sɛ wɔdwene asuafoɔ daakye ho.

\\\\\\\\\\\\\\\\\\\\\\\\\\\\\\\\\\\\\\\\\\\\
Awerεhoɔ mmorosoɔ, n’ahodoɔ ne deε εtumi kɔfa ba.
Adesua yi firi Owura Gideon Acheampong.
Berε bi asi wɔ w’abrabɔ mu a na w’abam abu na wopεε sε wohwere wo nkwa pεn? Aane, εtumi ba no saa. Nnipa dodoɔ no ara tumi kɔ saa haw yi mu. Awerεhoɔ mmorosoɔ tumi tɔ obiara so, εno nti yεbεhwε kwan ahodoɔ a obi bεtumi afa so adi so nkonim.
Mpεn pii no εyε a abammuo ne awerεhoɔ mma kwa, εwɔ biribi a εkɔtwe no de ba. Ɛtumi firi brε a obi abrε aboro so, sε obi ammɔ ne ho mmɔden wɔ nsɔhwε mu, sε wowɔ yareε bi mu anaasε worehwere wo dɔfo anaa busuani bi. Ɛba no sei a ebinom tumi su yie, na wɔnnya anigyeε biara sε wɔnkɔ wɔn nnwuma so εfiri sε wɔn anidasoɔ nyinaa asa.
Mpεn pii no εyε a saa awerεhoɔ yi nkyε nni nna pii. Nsusuiε pa, nkuranhyε a εfiri afoforɔ hɔ ne berε tumi boa nipa no ma saa awerεhoɔ no firi hɔ. Nanso εtɔ da a obi werε tumi ho pii ma no kyε yie, εba no saa a ne kɔn nnɔ aduane, ɔntumi nna na εtɔ da mpo a ɔpa aba wɔ abrabɔ mu na ne kɔn dɔ sε ɔbεwu afiri wiase. Sε obi kɔ saa tebea yi mu a yεka sε awerεhoɔ mmorosoɔ da saa nipa no so.
Awerεhoɔ mmorosoɔ retɔ obi so no da nso firi sε obi werε ahoɔ ho. Awerεhoɔ mmorosoɔ yi yε deε εyε hu pa ara. Ɛtumi nya nsunsuansoɔ bɔne wɔ nipa no adwuma, n’abusua ne mpo n’apɔmuden so. Obi a awerεhoɔ mmorosoɔ hyε ne so no hia mmoa te sε deε wɔn a wɔwɔ yadeε afoforɔ te sε mogyaborosoɔ nya no ara. Wei nti εho hia pa ara sε wobεhunu berε a awerεhoɔ mmorosoɔ da obi so sεdeε wobεtumi aboa wɔn ama wɔasi wɔn dada mu.
Awerεhoɔ mmorosoɔ ahodoɔ mmeεnsa no.
1. Awerεhoɔ mmorosoɔ yi gu mu ahodoɔ mmeεnsa. Deε εdi kan yε deε εnyε hu kεse. Wɔn a wɔwɔ saa tebea yi mu no binom tumi yε dinn sene sεdeε wɔteε ankasa, na wɔkɔ awerεhoɔ mu. Ebinom nso hyε aseε pε kasa pii de ne ho hyε dwumadie ahodoɔ mu sεdeε εbεyε a ɔrennwennwene deε εma wɔn werε εhoɔ no ho, nanso wɔn akoma mu ankasa deε awerεhoɔ mmorosoɔ hyε wɔn so. Wɔn a wɔn deε no nyε hu no tumi toa so yε wɔn nnwuma sane hwε wɔn abusua kama.
Mmom sε saa awerεhoɔ mmorosoɔ a εhyε wɔn so yi firi aseε sε εreyε kεse a, εhyε aseε sesa sεdeε onipa no bɔ ne bra ankasa. Ɛbεtumi aba sε wɔn anigyeε a wɔwɔ wɔ adwuma mu no bεfiri hɔ, wɔbrε ansa na wɔatumi ada anadwo. Wɔn anigyeε wɔ nna mu nkitahodie ho no bεtumi afiri hɔ. Ɛbεtumi nso aba sε wɔbεnom nsa pii na wɔatwe wɔn ho afiri afoforɔ ho.
2. Awerεhoɔ mmorosoɔ yi mu foforɔ a εtɔ so mmienu no nso tumi ma nipa no kɔ awerεhoɔ ne awerεhoɔ mmorosoɔ mu da koro, afei ɔtumi si ne dada mu bio te sε deε hwee nna ne so no, nanso adeε bεkye na adwennwene yi asane abεtɔ ne so bio a εnni farebae biara. Saa awerεhoɔ mmorosoɔ yi fa yi yε deε εyε hu yie pa ara, na εsε sε deε ɔbεn saa nipa no bɔ ne ho mmɔden sε ɔbεboa no.
3. Deε εtɔ so mmeεnsa no tumi ma εhu bɔ nipa a awerεhoɔ mmorosoɔ da ne so no wɔ nnipa anaa nneεma bi ho. Wɔtete nne wɔ wɔn asom, na εtɔ da mpo a εyε wɔn sε obi di wɔn akyi anaasε obi rehwε wɔn wɔ berε a εnte saa. Ɛba no sei a εtwa sε ayaresafoɔ ne afotufoɔ a a wɔwɔ yadeε yi ho nimdeε yie no bεn ɔyarefoɔ no na wɔtumi boa no.
Ɛdeεn na εde Awerεhoɔ mmorosoɔ ba?
Wɔn a awerεhoɔ mmorosoɔ da wɔn so nyinaa yε wɔn a wɔahyia ɔhaw bi wɔ wɔn abrabɔ mu. Ɛbεtumi ayε ne dɔfo bi a wawuo, n’awadeε a agu anaa mpeantweε a ankɔwie yie, adwuma a wahwere, yadeε bi, nnamfoɔ bi a wahwere, ɔko, sε obi ntumi nhwε n’abusua mma wɔn biribi nni ne deε εkeka ho.
Worekyerε ɔdɔ akyerε nipa a awerεhoɔ mmorosoɔ da ne so, worehyε no nkuran, woreda ayamyε adi akyerε no, worenya ntoboaseε ama no na woaboa no wɔ ne haw mu no boa ma no tumi si ne dada mu bio.
Ɛho hia sε obi a awerεhoɔ mmorosoɔ da ne so no ne afoforɔ te sε ne yɔnko bi a n’adwenem dɔ, ne kyerεkyerεni anaa ne sɔfo di ho nkɔmmɔ εsiane sε wɔbεtumi aboa no. Sε wei nyinaa akyi adwennwene no kɔ so ara yε kεse a, εho bεhia sε wobεboa saa nipa no ama no akɔhunu apɔmuden ho dwumayεni bi a ɔbεtumi aboa no. Ɛtɔ da a εnyε nsεm a akɔfa adwennwene abrε wɔn no nyinaa na wɔtumi ka εsiane sε wɔnnya atenka biara saa berε no sε wɔne ɔfoforɔ nkyε asεm pɔtee no.
Hyε no nso sε awerεhoɔ mmorosoɔ tumi tɔ mmabunu ne mmɔfra nketewa so nso bi. Nsεm a εkɔ so wɔ abusua mu no tumi nya nsunsuansoɔ kεseε pa ara wɔ mmɔfra so. Ɛtɔ da wɔn nnamfonom teetee wɔn, εnam saa nti wɔn werε ho pii ma εtumi de awerεhoɔ mmorosoɔ to wɔn so.
Taa hyε wɔn a wɔbεn wo no nso yie, hunu sεdeε wɔteε ankasa na aboa wo ama woahunu no ntεm berε a biribi asesa wɔ wɔn ho no. Wonim obi a awerεhoɔ mmorosoɔ da ne so nso a boa no, yε woafam deε wɔ ne ho ma ɔntumi nsi ne dada mu, Wo mmoa no pem na ɔda so ara wɔ saa tebea no mu a, boa no ma ɔnkɔhunu ɔyaresafoɔ. Kyε wei ma afoforɔ na wɔn nso nnya adesua yi mu kyεfa.

\\\\\\\\\\\\\\\\\\\\\\\\\\\\\\\\\\\\\\\\\\\\
Deεn na εde mmarima mmerεyε wɔ mpam ba, na deεn na obi bεtumi ayε de asɔ ano?
Adesua yi firi Owura Desmond Manu
Yadeε biara nni hɔ a εnni deε εkɔtwetwe no de ba. Saa ara na εteε wɔ ɔbarima a n’ahoɔden wɔ fam wɔ nna mu nkitahodie mu no ho. Nneεma ahodoɔ bebree na εtumi bɔ kwan ma ɔbarima bi tumi yε mmerε wɔ mpam Ɛmu biara a ɔbarima no bεhunu no ntεm na watu ho anammɔn no, adɔkotafoɔ tumi boa no ma no sɔ ano ntεm.
Ɛdeεn na εtumi ma ɔbarima bi dɔ benada?
Yadeε ahodoɔ bi tumi nya nsunsuansoɔ wɔ ɔbarima mpa mu ahoɔden so.
Yadeε baako a εdi mu ntintinman pa ara ne asikyire yadeε. Asikyire yadeε tumi sεe ntini ahodoɔ a mogya ne atenka nam mu kɔ ɔbarima barima ho no. Mpεn dodoɔ a asikyire regyina ntini no mmienu nyinaa mu no, mpεn dodoɔ no ara na na εresεe saa ntini no. Na wei ma no yε den ma ɔbarima bi sε ne barima bεgyina so akyε berε a ɔne ɔbaa rehyia no anaasε ɔbεnya atenka bi sε ɔne ɔbaa bi nkɔhyia.
Asikyire yadeε firi hɔ a, mogyaborosoɔ nso tumi sεe ntini yi ara ma no kɔfa saa ɔhaw yi ba.
Deε εtɔ so bio yε akoma yadeε. Akoma no na εbɔ mogya kɔ honam akwaa no nyinaa mu a ɔbarima no barima nso ka ho bi. Nna mu nhyiamudie mu no, akoma no bɔ ntεm pa ara sεdeε εbεtumi de mogya akɔgyina ɔbarima no barima ho ntεm ama no ayε n’adwuma. Wei nti εkɔba no sε akoma no ho te kyema a na εkyerε sε εntumi mmɔ mogya dodoɔ a εsε nkɔ akwaa ahodoɔ no ho mma bi nso ɔbarima no barima so εnam sε εrentumi mmɔ ntεm nti.
Nna mu nyarewa ahodoɔ bi te sε odeepua, babaso, nkekaeε ne deε εkeka ho no tumi kɔfa saa ɔhaw yi ba.
Afei, sε ntini a mogya fam ne deε εma atenka no mu biara ho te kyema nso a saa ɔhaw yi tumi ba. Saa ntini no ne honam akwaa no nyinaa wɔ twaka bi, εno nti nipadua no fa bi a saa ntini no bi wɔ no te kyema a εtumi ka kɔfa ɔhaw a εmma ɔbarima no nnya atenka no ba.
Bio nso, nsuo a εsε sε εkyi ma ɔbarima no tumi ne ɔbaa hyia no nkyi sεdeε εsε no a εtumi de saa ɔhaw yi ba.
Ɛnam yadeε a mmarima bi wɔ no wɔn nipadua mu dada nti wɔwɔ nnuro ahodoɔ bi a wɔrenom de ako atia yadeε no, mmom saa nnuro yi tumi ma ɔbarima ahoɔden wɔ mpam no kɔ fam. Saa nnuro yi binom ne nnuro a obi nom sεdeε εbεyε a adwennwene anaa ateetee bi a ɔrefam no ho dadwene bεba fam wɔ n’adwene mu. Mogyaborosoɔ nnuro no bi nso tumi kɔfa ɔhaw yi ba. Wei nti na εsε sε yadeε biara mu no wohunu wo dɔkota ma ɔno ara twerε nnuro ma wo. Ɛsiane sε adɔkotafoɔ no ankasa nim aduro biara ne ho nsunsuansoɔ ne nipa a wɔtumi ma no kwan ma no nom saa nnuro no nti, wɔwɔ ho nimdeε pii a wɔbεtumi aboa yεn. Nnuro a yεnom no bebree de dwodwo yεn yadeε bi te sε tipaeε ne yam yadeε no bi tumi de yadeε yi bi.
Kεseε mmorosoɔ tumi de ɔhaw yi ba.
Adwennwene ne kɔdaanna tumi ma ɔbarima bi mpa mu ahoɔden kɔ fam.
Sε ɔbarima bi nnye berε nna dɔnhwere dodoɔ a εsε sε ɔda no a, εma nipadua no ahoɔden ba fam, na εterε ka ne barima no nso.
Nsanom bebree ne nnubɔnenom tumi kɔfa mpa mu mmerεyε ba.
Obi nya ɔhaw wɔ ne ntini kεseε a εsa n’akyi no ho a, εtumi ma saa nipa no nya ɔhaw yi.
Afei obi a ɔwɔ brεboɔ anaa saa mu yadeε no nso tumi nya saa yadeε yi.
Sε obi nya ɔhaw wɔ ne dwonsɔtoa a dwonsɔ fam ba abɔntene no ho a, εma ne mpam ahoɔden kɔ fam.
Afei mmarima a wɔtotɔ nnuro ahodoɔ nom ne mma da yie no nso tumi nya saa ɔhaw yi berε a mmerε rekɔ n’anim no.
Ͻkwan bεn na yεbεtumi asɔ saa yadeε yi ano?
1. Woyε obi a wowɔ yadeε yi bi dada a adɔkotafoɔ reboa wo wɔ ho a, εsε sε wo ankasa wodi si agyinaeε sε wobεyε nsesaeε wo ɔbra bi a wobɔ mu. Wopε sradeε, asikyire fitaa ne nkyene nnuanedie bebree a εsε sε wogyae. Mpo woni yadeε yi bi a wobεte ate saa nnuane yi die bebree so ama no abɔ wo ho ban afiri saa ɔhaw yi ho.
2. Di nnuane pa.
3. Twe wo ho firi nnubɔne ne nsaden nom ho. Ɛtumi ma ntini no yε mmerε, na εsane ma ɔbarima no atenka a εma no nya ɔpε sε ɔne ɔbaa bi hyia no kɔ fam.
4. Apɔmutenetene tumi boa sɔ yadeε yi ano. Mpεn dodoɔ a woretenetene w’apɔm no na ntini a mogya fam no mu rebue yie ma εmu kwan no da hɔ. Wei nti berε so sε ɔbarima no pε sε ɔne ɔbaa hyia a, εnam sε ntini no mu da hɔ yie no nti mogya tumi fam duru ɔbarima no barima ho, na εnam εno so ma no tumi sɔre yε n’adwuma sεdeε εsε.
5. Afei, hyε no nso sε wobεtwe wo ho afiri nnuro ahodoɔ a yεnom de pε ahoɔden kɔyε adwuma ho.
6. Woyε obi a wo so pii nso a, bɔ mmɔden sε wobεtenetene w’apɔm ama wo so ate kakra.
7. Te adwennwene so.
8. Da berε a εsε mu na fa nnɔnhwere dodoɔ a εsε da.
9. Awarefoɔ mmɔ mmɔden sε wɔbεdi nkɔmmɔ afa wɔn nhyiamudie ho, εba sε ɔhaw bi wɔ hɔ a εtumi pue wɔ nkɔmmɔdie no mu ma wɔhunu no ntεm sane si anon so ntεm.
Ɛyε pii sε wobεhunu kwan pa a wobεtumi afa so abɔ wo ho ban na wode ayε adwuma a wonkɔtɔ yadeε biara mu. Mmom, sε ɔhaw no anya aba a, kɔhunu wo dɔkota na kɔ so ara fa akwan ahodoɔ a yεada no adi sε εtumi sɔ ano no di dwuma. Hwε sε wo ankasa wonkɔtotɔ nnuro mma wo ho nnom wɔ berε a dɔkota ntwerεε aduro biara mmaa wo. Kae sε wobεkyε ama afoforɔ, ebia na wɔanya adesua yi so mfasoɔ bi.

\\\\\\\\\\\\\\\\\\\\\\\\\\\\\\\\\\\\\\\\\\\\
Mmarima mmerεyε wɔ mpa mu – Nsεnkyerεnneε bεn na εda adi wɔ ho?
Adesua yi firi Owura Desmond Manu.
Nsεkyerεnneε bεn na εda adi berε a ɔbarima bi ahoɔden aba fam wɔ mpa mu no?
Ɛba apɔmuden mu a, nneεma ahodoɔ a εtaa ha mmarima dodoɔ no ara na wɔdwennwene ho kεse yε wɔn mpa mu agodie mu ahoɔden anaa mmɔdemmɔ a aba fam. Nna mu nkitahodie yε adeε baako a εtumi ma awareε gyina na εyε anika nso εsiane sε εno nso ka awadeε fapem ho. Nanso anigyesεm ne sε ɔhaw biara a εda adi wɔ mmarima ho fa nna mu nkitahodie ho no, εda adi ntεm ma wɔpε ho aduro ntεm a adɔkotafoɔ tumi sɔ ano ma no yε yie.
Yεka sε ɔbarima bi ntumi mmɔ ne ho mmɔden wɔ mpa mu anaasε n’ahoɔden wɔ fam a na yεpε sε yεkyerε sε, ɔne ɔbaa bi ahyia na ne ho antumi ansεpε no anaasε wantumi amma ɔbaa a ɔne no ahyia no ho ansεpε no wɔ nhyiamu no mu. Ne papa mu pa ara no, εsε sε anka ɔbaa ne ɔbarima no nyinaa ani tumi gye wɔ nna mu nhyiamudie no akyi, nanso sε ɔbarima bi antumi annya saa anigyeε no a yεka sε ne mpa mu ahoɔden wɔ fam.
Mpεn pii no, sei na εkɔ so wɔ ɔbarima ho ansa na watumi ne obi ahyia. Sε ɔbarima hunu ɔbaa bi na ne kɔn dɔ no sε ɔpε sε ɔne no nya nhyiamudie a, nsuo bi di kan kyinkyim de kɔ adwene no mu ma barima no nya adwene bi sε ɔpε sε ɔne ɔbaa no hyia. Ɛno akyi no, ntinintini a εfam ɔbarima no barima ho no nso keka ne ho ma ɔbarima no barima no sɔre anaasε εkanyan ne ho. Ɛno akyi nso ntini bi wɔ hɔ a εma atenka, εfiri aseε keka ne ho na εno na εma ɔbarima no te dεw bi wɔ nkitahodie no mu. Ntini a mogya nam mu no nso di mu ntintimman. Ɛtwa sε saa nneεma yinom nyinaa gyina tebea papa mu ansa na ɔbarima no atumi agyina ne nan so. Sε emu biara ho te kyema a, ɔbarima no rentumi mmɔ ne ho mmɔden wɔ mpa mu sεdeε εsε sε εyε no. Ɛkɔba no saa a yεka sε saa ɔbarima no yε mmerε wɔ mpam.
Hyε wei nso, sε ɔbarima bi ahoɔden wɔ nna mu nhyiamudie mu wɔ fam a, εtumi nya nsunsuansoɔ wɔ n’anigyeε so. Ɛmma n’ani nnye sεdeε εsε sε εyε no. Ɛsane nso yε nsεnkyerεnneε a εkyerε sε ɔhaw foforɔ bi wɔ nipadua no mu anaasε adwene no mu. Ɛno nti wohwε nneεma ahodoɔ a εda adi wɔ ɔbarima apɔmuden ho a, εno na εyε nsεnkyerεnneε a εdi kan a εma yεhunu sε yareε foforɔ bi wɔ nipadua no mu anaasε adwene no mu. Mpa mu mmɔdemmɔ a εwɔ fam no tumi kɔfa adwenemuhaw kakra ba. Ne saa nti yεtu fo sε wohunu nsesaeε bɔne biara wɔ wo mpa mu mmɔdemmɔ mu anaasε wohunu sε w’ahoɔden wɔ ho no rekɔ fam a, yε ntεm na kɔhunu wo dɔkota εsiane sε εbεtumi aba sε εyε yadeε foforɔ bi na εreda ne ho adi ama εho nsunsuansoɔ abεka wo mmɔdemmɔ.
Nsεkyerεnneε bεn na εda adi berε a ɔbarima bi ahoɔden aba fam wɔ mpa mu no?
Sε ɔbarima bi yε krawa anaasε ɔdɔ benada a, εda ne ho adi wɔ akwan ahodoɔ nnan so.
Deε εdi kan ne sε ɔbarima no anigyeε a ɔwɔ ma ɔbaa ba fam. Ɛtumi ba sε ɔnnya atenka mma ɔbaa biara anaa ne yere sε ɔne no nnya nna mu nkitahodie, a εmfa ho ne deε ɔbaa no bεyε no biara. Obi a ɔwɔ saa haw yi no mpo tumi de ne ho kame ne yere anaa ɔbaa biara bεboro abosome mmienu, a ne nyinaa firi anigyeε anaa atenka biara a ɔnnya sε ɔne ɔbaa bi nhyia mu nti.
Deε εtɔ so mmienu yε sε ɔbarima no barima ntumi nsɔre nnyina so. Sεdeε atwerε no adi aka no, ansa na ɔbarima bi bεtumi ne ɔbaa anya nna mu nhyiamudie no, nsuo bi kyinkyim, mogya nso bεgyina ntini a εwɔ ɔbarima no barima ho no mu sεdeε εbεboa ama no atumi agyina so kama. Nanso mmarima binom wɔ hɔ a saa ntinintini yi a εsε sε mogya fam no anya ɔhaw. Wei mma wɔn barima no ntumi nsɔre nnyina so bεyε simma mmienu koraa na asane adwodwo, εba no saa a yεtumi ka sε ɔbarima no mpa mu ahoɔden wɔ fam.
Deε εtɔ so mmeεnsa nso yε sε berε a nna mu nhyiamudie rekɔ so no, εsε sε ɔbarima no tumi de n’ahobaa nsuo gu ɔbaa no mu. Ebinom barima tumi dwodwo mpo wɔ berε a ɔnnya ne ɔbaa no nhyiaeε no. Sε ɔbarima ne ɔbaa nya nhyiamudie sei na ɔbarima no ntumi nto n’ahobaa nsuo ngu ɔbaa no mu a, na kyerε sε saa ɔbarima no wɔ ɔhaw.
Deε εtwa toɔ yε sε ɔbarima bi ne ɔbaa bεhyiam nanso ne ho ntumi nsane no anaasε ne ho ntumi mma.
Ɛyε sε woahunu nsεnkyerεnneεa εda adi ma wohunu sε woyε krawa anaasε εnte saa. Ɛba sε wohunu saa nsεnkyerεnneε yi mu bi wɔ wo ho a, mesrε wo mmu w’ani ngu so. Mma w’abam mmu nso. Hwε yie nso na wo ankasa woankɔpε w’aduro annom, mmom kɔhunu wo dɔkota ma ɔnhwε wo yie na ɔmmoa wo. Kae sε wobεkyε ama afoforɔ nso, εbεtumi aboa wo nua bi

\\\\\\\\\\\\\\\\\\\\\\\\\\\\\\\\\\\\\\\\\\\\
Nsεnkyerεnne a εda adi wᴐ obi ho a εkyerε sε watᴐ nnubᴐnenom mu ntentan ne n’ayaresa
Nnubᴐne mu ntentantᴐ ne nnunom mmorosoᴐ ho nsεnkyerεnne binom a εda adi wᴐ nnipa mu no bi ne suban nsesaeε, yεbea anaa nipasu nsesaeε ne honam ani nsesaeε.  Sε w’ani di wo dᴐfo bi nnunom akyi a, nsεnkyerεnne a εsε sε wode w’ani si soᴐ no bi na εdidi soᴐ yi;
Nsonsonoeε a εda mmaa ne mmarima nnubᴐnenom mu ntentantᴐ mu
Nhwehwεmu kyerε sε, mmarima ne mmarima nyinaa tᴐ nnubᴐnenom mu ntentan. Mmom, mpεn pii no, mmarima na εyε fo ma wᴐn sε wᴐde nnuro di dwuma wᴐ kwammᴐne so, anaa wᴐtaa wu εsiane nnuro bi a wᴐnom boro so, anaa yεtaa hunu wᴐn wᴐ beaeε a wᴐgye ᴐhyewso ayarehwε εnam nnubᴐnenom mu ntentantᴐ nti. Nanso mmaa mu deε, wᴐn akᴐnnᴐ ma aduane anaa adeε biara ano yε den pa ara, na sε wᴐyare na wᴐn ho tᴐ wᴐn a, εnkyε na wᴐasane ayare.
Nnubᴐne mu ntentantᴐ ho ayaresa
Yεnhyε da nni ayaresa koro de ma nnubᴐnenom mu ntentantᴐ, na mmom sεdeε nyarewa ahodoᴐ binom wowᴐ ayaresa ahodoᴐ no, saa ara nso na εteε wᴐ wei mu. Ayarehwε a wᴐtaa de di wei ho dwuma no bi na εdidi soᴐ yi;
Akwan ahodoᴐ pii wᴐ hᴐ a wᴐbεtumi afa so asa nnubᴐnenom mu ntentantᴐ. Sε onipa no si n’adwene pi na ᴐhyε aseε boa ne ho, na ayarehwεfoᴐ no nso de wᴐn mmoa kakra no ka ho a, εboa ma ayarehwε yε hyew hyew.

\\\\\\\\\\\\\\\\\\\\\\\\\\\\\\\\\\\\\\\\\\\\
So, nnubᴐnenom mu ntentantᴐ ho wᴐ nsunsuanso bᴐne bi wᴐ adwene no so?
Nnubᴐne binom a εwᴐ nsunsuansoᴐ wᴐ adwene no so no sεe adwene no fa bi a εma nnipa bᴐ obi aba so, ma nnipa ani gye anaa wᴐn ani sᴐ adeε, ne sε wᴐde wᴐn ho rewura tebea a εyε hu mu. Saa nnuro yi de nnuro bi a εde anigyeε mmorosoᴐ nam kᴐhyε adwene no mu ma, na εma wᴐn a wᴐde di dwuma no nya anigyeε mmorosoᴐ bi nteaseε.
Wei hyε nnipa nkuran ma wᴐde ahopeperε kᴐpε nnuro yi bi wᴐ kwan biara so de di dwuma sεdeε εbεyε a wᴐn ani bεgye mmororoᴐ bio. Wei nti, ayε nhyε ama saa nnipa yinom sε wᴐnya bi nom kwan biara so. Nsunsuansoᴐ a εwᴐ saa adwene mu nsesaeε yi so no gu mu ahodoᴐ mmienu; deε εtena hᴐ afebᴐᴐ, ne deε εdi mmerε tiawa bi. Deε εdi mmerε tiawa bi no mu bi na εdidi soᴐ yi;
Sε obi tᴐ kᴐ so ara nonom nnubᴐne a, wᴐn adwene ne wᴐn adwene mu nsεnsεm tumi sεe. Nsunsuanso bᴐne a εba onipa no so afebᴐᴐ no nso bi na εdidi soᴐ yi;
Nsonsonoeε bεn na εda sε obi renom aduro aboro so ne sε obi retᴐ adubᴐne bi nom mu ntentan
Mpεn pii no, εyε a yεde saa nsεm mmienu yi di dwuma sεdeε wᴐyε pε no; wᴐde ᴐbaako si ᴐbaako anan mu wᴐ kasa mu. Nanso nsonsonoeε da ne mmienu ntam. Obi a ᴐnom aduro bi ma no boro soᴐ no de aduro korᴐ no di dwuma dodo, ᴐde di dwuma ntεntεm so, anaa ᴐde di dwuma wᴐ kwan a εmmoa n’apᴐmuden so, nanso saa nnipa no tumi hyε ne ho so wᴐ saa aduro no ho. Mmom, obi a watᴐ adubᴐne bi nom mu ntentan no de saa aduro no di dwuma wᴐ akwan biara a εha n’abrabᴐ soᴐ nyinaa. Wᴐntumi nyae saa suban no, mpo sε wᴐpε sε wᴐgyae a.
Adwene no apᴐmuden ho hia yie,na yεbᴐ wei ho kᴐkᴐ sεdeε εbεboa ate nnubᴐnenom ho nsunsuansoᴐ a εwᴐ wᴐ adwene no soᴐ no.

\\\\\\\\\\\\\\\\\\\\\\\\\\\\\\\\\\\\\\\\\\\\
Nnubᴐnenom mu ntentantᴐ ho nsunsuanso bᴐne a εda adi wᴐ honam ani
Nnubᴐnenom mu ntentantᴐ yε yareε anaa tebea bi a ayε ne ho koankorᴐ, na ano nso yε den pa ara. Sε obi wura saa tebea yi mu a, nkitahodie nwononwonann pii kᴐ so fa n’adwenemsεm, n’atenaeε, ne yεbea, ne n’abrabᴐ mu suahunu ho. Nsunsuanso bᴐne a εwᴐ nnubᴐnenom mu ntentantᴐ ho nyinaa akyi no, nnipa a wᴐatᴐ mu ntentan no tᴐ kᴐ so ara de di dwuma.
Nnunom a εnsε ho wᴐ nsunsuanso bᴐne pii, a εbi ne sε εma obi nom aduro bi ma no boro sεdeε εsε sε anka wonom no no so, ne mpo owuo. Nsunsuansoᴐ no bi wᴐ hᴐ a, εyε afebᴐᴐ, ebi nso to nnipa no wᴐ mmerε tiawa bi mu. Deε εda adi wᴐ honam ani a yεreka ho asεm wᴐ ha yi bi da adi wᴐ mmere tiawa bi mu, na εbi da to onipa afebᴐᴐ. Deε εwᴐ wei ho ne sε, ano aduro wᴐ hᴐ, anaa wᴐtumi si ano.

Nnipa pii tumi tᴐ nnubᴐne a εnya nsunsuansoᴐ wᴐ adwene so no mu ntentan. Nnubᴐne a nnipa taa tᴐ mu ntentan no bi ne nsa, tobako, nnuro a εmma nnipa ani nkum na berε biara n’ani da hᴐ, na ne ho yε den, nnuro a εma nnipa hunu nneεma binom a εnnim anaa εntumi nyε hᴐ wᴐ n’ani so berε biara, ne honamyaw nnuro.
Nsunsuansoᴐ a εwᴐ nnubᴐne biara nom mu ntentantᴐ soᴐ no sesε, εmfa ho ne aduro anaa ade korᴐ a onipa no atᴐ mu ntentan no. Deε εdidi soᴐ yinom ne nsunsuanso bᴐne a εda adi wᴐ nnubᴐnenom mu ntentantᴐ mu, na εda adi wᴐ mmere tiawa bi mu ntam no bi:

Nsunsuansoᴐ a εtena onipa no so afebᴐᴐ a εda adi wᴐ honam ani no bi ne sε, εtumi sεe nipadua akwaa no mu titire bi, na εtumi de no kᴐ owuo mu. Ԑmu bi a εtaa da adi na εdidi soᴐ yi:
Weinom yε deε εda adi wᴐ honam ani. Atwerε εdi hᴐ no bεkyerε nsunsuansoᴐ a εwᴐ wᴐ adwene no so.

\\\\\\\\\\\\\\\\\\\\\\\\\\\\\\\\\\\\\\\\\\\\
So, ɔbaatan biara na tumi nya nofosuo ma n’abɔfra anaa? Na ɔkwan bɛn so na ɛtwa sɛ woma wo ba aduane?
Nofosuo ho hia ma mmɔfra papaapa, εyε adeε a εsε sε ɔwofoɔ biara ani kɔ ho yie. Mmom, nneεma ahodoɔ bebree wɔ hɔ a εsε sε ɔbaatan a ɔma ne ba nofoɔ no hyε no nso fa nofosoɔ no ne ne ba no adidie ho.
So, ɔbaatan biara na tumi nya nofosuo ma ne ba anaa?
Ɛrekame ayε sε abaatan nyinaa tumi nya nofosuoɔ ma wɔn mmɔfra nom. Mmom akwan ahodoɔ wɔ hɔ a εsε sε wɔyε ahwεyie wɔ ho na wɔtu ho anammɔn nso sεdeε εbεyε a nofosuo no bεkɔ so ara aba ama wɔn mmɔfra no. Akwan pa a ɔbaatan bεtumi afa so ama ne nofosuo atoa so aba ama ne ba anya bi anom na εdidi soɔ yi:
1. Taa ma abɔfra no kwan na ɔnnom nofosuo no mfiri wo nofo ano.
2. Didi yie, hyε no nso sε w’aduanedie tumi nya nsunsuansoɔ wɔ nofosuo no yε mu.
3. Taa di nnuane a εyε nsuo, na nom nsuo nso pii. Hyε wei nso, sε nofosuo a εba wɔ ɔbaatan bi nofo mu no sua a, ɔmma abɔfra no kwan ma ɔnnom nofosuo bebree wɔ ne nofo no ano. Mpεn dodoɔ a abɔfra no refe ano retwe nofosuo no, na εreboa ma nofosuo bebree nso reba nofoɔ no mu.
 
Sε ɔbaatan no nofosuo sua sε εbεso abɔfra no, na ɔma abɔfra no nom ne nofosuo no wie biara a, ɔmfa meleke foforɔ bi nka ho mma abɔfra no nnom. Ɛbεtumi ayε meleke foforɔ biara, sε εyε soya meleke, nantwie anaa abirekyire deε. Sε εyε meleke foforɔ bi na wode rema abɔfra no a, fa asikyire kakra anaa anwa a εfiri atosodeε ahodoɔ mu kakra fra mu. Sε meleke no nso yε deε wɔayε no sε εsam anaa pawoda no bi deε a, εnneε εho nhia sε wode asikyire anaa anwa bεka ho.
Wode meleke na εrema abɔfra no a, εyε pii sε wode atere bεsesa ama n, anaasε wobεma no anom afiri kuruwa mu sene sε ɔbεnom afiri toa mu. Ɛyε den sε wobεtumi ahohoro mmɔfra toa a mu yie na woadi no ni. Ɛno nti wotumi yε no sei a, εbεtumi abɔ abɔfra no ho ban afiri ayamtuo a anka εnam efi no so bεma wo ba no anya ho.
Mmom, hyε no nso sε meleke ahodoɔ no ba mu berε a maame no nofosuo sua sε εbεso abɔfra no, ne papa mu pa ara deε, anka εsε sε εyε ɔbaatan no nofosuo nko ara.
Berε bεn na εtwa sε abɔfra firi aseε didi ankasa?
1. Wɔwo abɔfra foforɔ a, εtwa sε wɔde nofosuo nko ara na ma no wɔ abosome nnan ne nsia a εdi kan no mu, a aduane foforɔ anaa nsuo biara nka ho.
2. Worema abɔfra no aduane a, di kan ma no nofosuo no ansa na wode aduane foforɔ biara aka ho. Aduane foforɔ a wode bεka ho no nso, hyε aseε firi nnuane ankasa a yεdi a yεayε no sε koko so. Ɛbεtumi ayε aburo kooko anaa moo kooko.
3. Nnawɔtwe twam a, hyε aseε fa nnuane bi te sε atosodeε, adua ne nnuaba ka ho.
4. Hyε no nso, hwε sε wonsesa nnuane ahodoɔ mmobɔ so mma no. Hwε sε nnawɔtwe biara wode aduane foforɔ a wonnya mfaa bi mmaa noɔ no bεma no, na εne ne nipadua no afa nkakrankakra. Sε wode ma abɔfra no na ɔmpε a gyae no saa berε no, na sane sɔ hwε bio da foforɔ.
5. Ɛsε sε wokɔ so ara ma abɔfra no nofosuo, mpo wɔ berε a woafiri aseε rema no nnuane ahodoɔ no.
6. Abɔfra no nnya afe baako no na ɔtumi di nnuane a mpanimfoɔ tumi di, nanso εsε sε wokɔ so ara ma no nofosuo.
7. Ɛho hia pa ara sε mmɔfra renyini no wɔbεnya nnuaba, atosodeε, paano ahodoɔ ne adua aka wɔn nnuane ho. Hwε sε da biara saa nnuane yi bεyε nnuane atitire a wɔdi sεdeε mpanimfoɔ nso di no ara.
8. Adɔkotafoɔ kyerε, εyε sε abaatan bεkɔ so ara ama wɔn mma nofoɔ kɔsi sε wɔbεnya mfeε mmienu. Mpεn dodoɔ a maame no rema abɔfra no nofoɔ na abɔfra no nso renom no, εbεyε mfasodeε ma wɔn baanu no nyinaa.
9. Mfomsoɔ kεseε baako a awofoɔ taa yε ne sε, wɔma wɔn mmɔfra no anonneε bi te sε soda, tii, kɔfe, nsuo a asikyire wɔ mu ne deε εkeka ho. Weinom nyinaa pira mmɔfra no, na εsane sεe sika nso. Ɛbεtumi ama mframa agyina abɔfra no yam, εbεtumi ama no ayamtuo anaa yam yadeε. Ɛbεtumi nso ama ne se ahye. Ɛsε sε yεsi ano kwan na yεma wɔn nnuane pa berε biara.
Ɛbεyε dεn na woahunu sε aduane a wode ma w ’abɔfra no so so?
Mmɔfra a wɔdidi yie no tumi nyini yie. Ɛho hia pa ara sε wobεtaa de wo ba no akɔhunu apɔmudenhwεfoɔ ama woahunu sεdeε wo ba no apɔmuden teε. Wɔbεtumi ahwε wo ba no mu duro na wɔama wo afotuo. Sε kyemateε wɔ wo ba no nyini ho a, εbεtumi aba sε n’adidie mu nyε anaasε yadeε bi na εreha no.
Asodie kεseε da abaatan a wɔawo foforɔ nyinaa ne wɔn kununom so. Mfomsoɔ kakra bi tumi ma wo ba no kɔ ɔhaw mu. Kae sε abosome nsia a εdi kan wɔ wo ba no ababrɔ mu no wobεma no nofosuo nko ara, εfiri hɔ rekɔ no deε wobεtumi ahyε aseε ama no nnuane afoforɔ, mmom firi aseε wɔ kooko nnuane so. Ma no atosodeε, nnuaba, ne adua nnuane pii. Asikyire anaa adɔkɔdɔkɔdeε bebree remmoa abɔfra no. Hwε sε wobεma abɔfra no nofosuo kɔsi sε mfeε mmienu bεba, mpo wɔ berε a woma no nnuane afoforɔ no.
Kyε adesua yi ma awarefoɔ, abaatan ne mmaa nyinaa na wɔnhunu anammɔn pa a εsε sε wɔtu de boa wɔn mma, wɔn ho ne wɔn abusua yiedie.

\\\\\\\\\\\\\\\\\\\\\\\\\\\\\\\\\\\\\\\\\\\\
Nnuro a yεde kanyan nna mu nkitahodie so nsunsuanso bᴐne ne ahintasεm a εwᴐ ho
Sε yεwura apᴐmuden wiase mu a, nneεma a εboa kanyan nna mu nkitahodie mu ahoᴐden no bi yε nnuane, anonneε, ne nneεma anaa nnuro binom a εboa ma obi akᴐnnᴐ a ᴐwᴐ wᴐ mpa so agodie mu no ano yε den. Deε atwerε yi kasa fa ho kεse yε nnuro ahodoᴐ a wᴐnom anaa wᴐde sra, de kanyan nna mu nkitahodie mu ahoᴐden ne akᴐnnᴐ. Sa nnuro yi nnyε na koraa, na sε obi bᴐ wira nnutᴐnbea papa biara mu a, ᴐbεtumi anya saa nnuro yi bi atᴐ de adi ne dwuma.
Mmom, deε nnipa pii nnim, na wᴐn a wᴐnim nso abu wᴐn ani agu so ne sε, εbεtumi de obi akᴐ adamena mu ntεm so. Yεreka wei, εsiane sε εbi atoto ebinom ama wᴐafa mu atoa nananom wᴐ nseεdo. Momma yεnhwε deε animdefoᴐ ne atwotwowuro binom aka afa wei ho, ne nsusuanso bᴐne a εwᴐ wᴐ apᴐmuden so a εbεtumi agye obi nkwa afiri ne nsam.
Saa nneεma mmienu yi yε akwaa a nnipa nkwa gyina so titire no mu bi, enti sε εmu bi sεe a, onipa tumi nam so hwere ne nkwa. Adwumakuo a εhwε nnuane ne nnuro adwuma so wᴐ Alataman mu de too dwa mmerε bi a atwam sε, nnubᴐne bi a ano yε hye na εho yε hu ma nipadua no akwaa no bi te sε berεboᴐ ne saa apᴐmuden wᴐ saa nniro yinom mu. Sε εnam saa nnuro yi so na akwaa yinom bi sεe a, εbεyε den pa ara sε wᴐbεtumi asa saa yareε no. Sε εba no saa a, owuo ne adeε a εdi akyire.
Nsunsuanso bᴐne binom a εtumi de ba bi ne sε wo hwene bᴐn bεsisi, tipaeε, yafunukeka, sε wo yam reyε kusuu, abofono, ayamtuo, awerεfire anaa akaakaeε mu haw, sε worete yaw wᴐ w’akyi, sε wonhunu nsonsonoeε a εda ahosuo bibire ne ahahan mono ntam, asosie, sε adeε gyegye anaa woso a wonte no w’aso mu, ne mmerεwyε.
Wei ne nsunsuanso bᴐne pii a εkeka ho na εde ba, momma yεnhwε yεn ho so yie. Akᴐnnᴐ ho hia deε nanso nkwa ho hia sene no.
Ahoᴐden a mogya de di aforosianeε wᴐ wo honam akwaa nkaeε no ho mu no so tumi te hwi. Nnuro a wᴐnom de kanyan nna mu nkitahodie no ma nna mu nkitahodie mu yε hye, na εyε den pa ara, na εma nna mu nkitahodie dwumadie no kyεre nso. Wei firi sε, mogya a εdi aforosianeε kᴐ “agyapadeε” no mu no dᴐᴐso, na ano nso yε den. Ԑno tumi ma mogya a εdi aforosianeε wᴐ nipadua no mu no so te koraa. Nnuyεfoᴐ ne ayaresafoᴐ kyerε sε, sε mogya no ahoᴐden a εde di aforosianeε no so te a, εyε hu sene mogyaborosoᴐ mpo, εfiri sε sε εso te saa a, εhia mmerε ne nneεma pii ansa na atumi asi ne dadam.
Ԑtumi de nnwodwoeε ne boninyε ba, anaa εtumi ma ᴐbarima ho nsuo gyene. Wei kyerε sε ᴐbarima no ntumi nhyε nyinsεn. Animdefoᴐ bᴐ kᴐkᴐ kyerε wᴐn a wᴐtaa de nnuro a εkanyan nna mu nkitahodie no sε εtumi de nyarewa bi a εka nipa to hᴐ te sε nnwodwoeε, kisikuro, ne deε εkeka ho brε onipa. Nsunsuanso bᴐne a εnne no nam no bi ne sε, εtumi ma mogya so te pa ara, na εnam so de tipaeε a ano yε den, ne mmerεwyε ba, na εtumi ma onipa twa hwe. Ԑma ᴐbarima dwonsᴐtwaa mu bae, na εma dwonsᴐ yε den pa ara.
Adeε baako a εha adwene wᴐ saa nnuro yi ho ne sε, εnyε deε εsε sε εyε no, na mmom εyε deε εnne no bᴐ abira. Weinom bi ne sε, εma wohwere w’akᴐnnᴐ. Afei εmma barima no barima no ara nsᴐre sεdeε εsε sε anka εsᴐre, afei sε wode di dwuma toatoa so kyεre a, εnne wo ho fa, na mmerε bi mu no, εnyε adwuma bio sε wonom a. Saa berε no na nnipa pere nom no dodo sεdeε εbεyε adwuma, na wei na εtumi de nnipa kᴐ owuo mu no.
Ԑtumi sε Brεboᴐ ne Saa



Bolingo asekyerɛ ne sɛ, Bolingo Communications and Media Consult LLC, adwumakuo bi a ɛhyɛ Ghana aman mmara ahodoↄ no ase, anaa Bolingo Communications and Media Consult LLC, adwumakuo bi a wↄatwerɛ wↄn din a United States a ɛwↄ America agye wↄn atom a wↄn adrɛɛse no wↄ 1151 Walker Rd Ste, Dover DE, USA.
NNIANIMU
 KOKOAMSƐM HO NHYEHYƐEƐ
 Berɛ a atwam a wↄde yɛɛ nsiesie wↄ ho [Ɛbↄ 27, 2022]

Bolingo (yɛn) de anidie ma wↄn a wↄde yɛn nneɛma di dwuma no kokoamsɛm pa ara (“deɛ ↄde yɛn nneɛma di dwuma” anaa “wo”). Saa Kokoamsɛm Nhyehyɛeɛ yi kyerɛkyerɛ sɛdeɛ yɛboaboa wo ho nsɛm ano, de yɛ adwuma, da no adi, na yɛbↄ wo ho nsɛm ho ban sɛ woba yɛn intanɛte wɛbsaete ahodoↄ a yɛabobↄ din wↄ aseɛ hↄ wↄ ↄfa (3) no mu no biara so a. Mesrɛ wo kenkan saa kokoamsɛm nhyehyɛeɛ yi yie.&nbsp; Sɛ wonnye nhyehyɛeɛ a ɛwↄ kokoamsɛm nhyehyɛeɛ yi mu no nto mu a, mesrɛ wo bↄ yɛn amaneɛ wↄ berɛ a woretwerɛ yɛn krataa afa info@bolingoconsult.com so.&nbsp;
Saa Kokoamsɛm Nhyehyɛeɛ yi fa Bolingo intanɛte wɛbsaete ahodoↄ (“Saete”) no nyinaa ho a akuo ne nkyekyɛmu a ɛdidi soↄ yinom ka ho:

Yɛwↄ ho kwan sɛ yɛyɛ nsesaeɛ wↄ saa Kokoamsɛm Nhyehyɛeɛ yi ho berɛ biara ne botaeɛ biara a yɛpɛ sɛ yɛgyina so yɛ nsesaeɛ no.  Yɛbɛbↄ wo nkaeɛ wↄ nsesaeɛ biara ho wↄ berɛ a yɛde nsesaeɛ a yɛayɛ no reto “Berɛ a atwan a wↄde yɛɛ nsiesie” wↄ saa Kokoamsɛm Nhyehyɛeɛ yi berɛ pↄtee no so.  Nsesaeɛ anaa nsiesie biara bɛhyɛ aseɛ ayɛ adwuma, berɛ a wↄde Kokoamsɛm Nhyehyɛeɛ a wↄasesa mu no bɛto hↄ no ara pɛpɛɛpɛ, ɛnna sɛ wompɛ nkaebↄ pↄtee a ɛba berɛ biara a wↄbɛyɛ nsesaeɛ anaa nsiesie no a, wowↄ ho kwan sɛ wogyae ma no kↄ.
Yɛhyɛ wo nkuran sɛ wobɛhwehwɛ Kokoamsɛm Nhyehyɛeɛ yi mu berɛ ano berɛ ano sɛdeɛ ɛbɛyɛ a wobɛhunu deɛ ɛrekↄ so wↄ nsiesie ho. Yɛbɛma wo akwanya ama woahunu, wobɛhyɛ saa Kokoamsɛm Nhyehyɛeɛ yi ase, ɛnna wobɛnya kwan akyerɛ w’adwene sɛ wogyee nsesaeɛ a ɛwɔ Kokoamsɛm a wɔayɛ nsiesie wɔ mu no ho wɔ berɛ a worekɔ so ara de yɛn Saete no adi dwuma berɛ a yɛde Kokoamsɛm Nhyehyɛeɛ a wɔayɛ ho nsiesie no bɛto hɔ no akyi.
WO HO NSƐM ANO BOABOA
Nsɛm a ɛfa w’ankasa wo ho ho
Nsɛm a ɛfa wo ho a ɛda wo adi , te sɛ wo din, imeeli adrɛɛse ne nsɛm a ɛkyerɛ wo ho nsɛm bi te sɛ, bↄbea, baabi a wofiri, ne deɛ w’ani gye ho a w’ankasa firi wo pɛ mu de ma yɛn berɛ a woba intanɛte no so bɛdi wo dwuma ɛnna wobɛtwerɛ krataa bi wↄ hↄ so de ahwehwɛ nnepa a wohia no saete no so. Ɛnyɛ nhyɛ sɛ wode wo ho nsɛm no mu biara bɛma yɛn, na mmom, sɛ wopopo wo ti na woanyɛ no saa a, ɛbɛsi wo kwan wↄ nneɛma binom ho wↄ Saete no ho.
Nsɛm a yɛnya no wↄ kwan foforↄ so
Sɛ wokↄ saete no so a nneɛma a ɛboa yɛn kↄmputa no wↄ intenɛɛte nsɛnsɛm ho ma yɛnya nsɛm firi so no ankasa boaboa nsɛm ano wↄ berɛ a obiara nhyɛɛ no, ebi te sɛ IP adrɛɛse, deɛ ɛreboa wo ama woahwehwɛ wo nsɛm wↄ intanɛte so no, adeɛ a ɛwↄ wo kↄmputa no mu a ɛhwɛ wo kↄmputa no nneɛma so na ɛboa no wↄ akwan nketewa bi so (OS), mmerɛ a wode kↄ saete no so, ne baabi a woakↄhwɛ ɛhↄ nsɛm wↄ berɛ a wokↄↄ Saete no so ne berɛ a wofirii hↄ pɛpɛɛpɛ.
Nsɛm a yɛnya firi Akansie ahodoɔ, Akyɛdeɛ ahodoɔ a yɛde bɔ aba so, ne Nhwehwɛmu ahodoɔ mu
Wo ho nsɛm ne nsɛm afoforɔ bi a wode bɛma yɛn berɛ a worewura akyɛdeɛ a yɛde bɔ aba so ne/anaa wode rebua nhwehwɛmu ahodoɔ bi.
Sɛ yɛwↄ wo ho nsɛm a ɛyɛ nokorɛ a, ɛma yɛn kwan ma  yɛma wo nsɛm a ɛkↄ waano waano, ɛyɛ pɛpɛɛpɛ, ne nsɛm a yɛasiesie ama wo a suahunu ahyɛ mu ma.  Yɛbɛtumi de wo ho nsɛm a yɛaboaboa ano no adi dwuma pↄtee wↄ Saete no so de:
Ahwɛ abasobↄ, ne akansie so.
Aboa ama mmara ayɛ adwuma, na yɛde ayiyi nsɛm bi ano wↄ mmara mu.
Aboaboa nhwehwɛmu a ɛfa nↄma nsɛm a obiara nna ne ho adi wↄ ho ne mpɛnsɛmpɛnsɛmu ho de ayɛ adwuma wↄ adwumakuo no ara mu anaa yɛne wↄn a wↄgyina yɛne wo ntam no de bɛdi dwuma.
Dawubↄ a yɛde yɛn ani asi so, kupↄn, kaseɛ nkrataa, ne nsɛm afoforↄ binom a ɛfa abasobↄ ne Saete no ho no bɛbrɛ wo.
Apagya mmↄdemmↄ ne Saete no so dwumadie no mu.
Ahwɛ na yɛapɛnsɛmpɛnsɛm sɛdeɛ yɛsi de di dwuma ne deɛ ɛrekↄ so so sɛdeɛ ɛbɛyɛ a ɛbɛma suahunu a ɛwↄ Saete no so no atu mpↄn.
Ama woahunu nsiesie a yɛayɛ wↄ Saete no so.
De nneɛma afoforↄ, dwumadie ahodoↄ, ne /anaa abↄdinkyerɛ abrɛ wo.
Ayɛ adwuma no ho dwumadie nkaeɛ sɛdeɛ ɛsɛ.
Agye wo hↄ mmuaeɛ na yɛne wo adi nkↄmmↄ afa sɛdeɛ wode Saete no di dwuma ho.
Yɛbɛtumi ne afoforↄ akyɛ nsɛm a yɛaboaboa ano afa wo ho wↄ dwumadie pↄtee binom ho. Yɛbɛtumi ada wo ho nsɛm no adi wↄ akwan a ɛdidi soↄ yo so:
Sɛ ɛgyina mmara so anaa sɛ yɛde rebↄ Mmara ahodoↄ binom ho ban
Sɛ yɛgye di sɛ, sɛ yɛregyae wo ho nsɛm no mu no ho bɛhia ayiyi nsɛm bi ano wↄ mmara dwumadie mu, ayɛ nhwehwɛmu anaa de asↄ yɛn nhyehyɛeɛ ahodoↄ no mmaratoↄ ano, anaa sɛ yɛde rebↄ afoforↄ fawohodie, agyapadeɛ ho ban na amma wↄanya ↄhaw biara a, yɛbɛkyɛ wo ho nsɛm no sɛdeɛ mmara anaa nhyehyɛeɛ biara ma ho kwan no.
Wↄn a Wↄgyina yɛne wo ntam boa yɛn wↄ yɛn dwumadie no muYɛbɛtumi ne wↄn a wↄgyina yɛne wo ntam di dwuma wↄ yɛn afa no akyɛ wo ho nsɛm, a nsɛm a yɛaboaboa ano no mu mpɛnsɛmpɛnsɛmu, sɛ wↄredi dwuma binom ho kyeame, wↄn a wↄde yɛn nneɛma no di dwuma no ho dwumadie, ne edwadie mu mmoa keka ho.
Edwadie mu Nkitahodie ahodoↄ
Sɛ woregye penee, anaa sɛ wobɛnya kwan atwe wo penegyeɛ no asane no, yɛbɛtumi ne wↄn a wↄgyina yɛne wo ntam no akyɛ wo ho nsɛm no ɛnam edwadie botaeɛ bi, sɛdeɛ mmara ma ho kwan no.
Yɛbɛtumi ne wↄn a wↄde wↄn ho adↄm yɛn no akyɛ wo ho nsɛm no, ne saa nti, ɛwↄ sↄ saa foↄ yi a wↄde wↄn ho adↄm yɛn no de anidie ma saa Kokoamsɛm Nhyehyɛeɛ yi. Wↄn a wↄde wↄn ho adↄm yɛn no ne yɛn adwumakuo baatan no ne nketewa a ɛwowↄ nkyɛn, nnwumakuo nketewa a yɛne wↄn aka abↄ mu anaa nnwumakuo a yɛhwɛ so, anaa deɛ wↄne yɛn nyinaa hyɛ ↄsodifoↄ korↄ ase.
Wↄn a yɛne wↄn wↄ adwumayɛ mu ayↄnkofa.
Yɛbɛtumi ne wↄn a yɛne wↄn wↄ adwumayɛ mu ayↄnkofa no akyɛ wo ho nsɛm no ama wↄama wo nneɛma bi, wↄadi dwuma bi ama wo, anaa wↄama wo abasobↄdeɛ.
Afoforↄ a wↄka wↄn a wↄgyina yɛne wo ntam no ho
Yɛbɛtumi ne wↄn a wↄbↄ dwumadie bi ho dawuro ne wↄn a wↄde wↄn sika hyɛ dwumadie bi mu a yɛn botaeɛ a ɛtae akyire ne sɛ ɛbɛboa ama yɛatumi ayɛ mpɛnsɛmpɛnsɛmu afa adwumakuo no fa biara ho. Yɛbɛtumi nso ne saa afoforↄ yi a wↄka wↄn a wↄgyina yɛne wo ntam ho no akyɛ wo ho nsɛm no, ɛsiane edwadie botaeɛ binom nti, sɛdeɛ mmara ma ho kwan no.
Adwuma no ntɔnyɛ anaa kabɔ
Sɛ yɛyɛ nhyehyɛeɛ foforↄ wↄ adwuma no ho anaa sɛ yɛtↄn yɛn agyapadeɛ no nyinaa anaa fa bi, yɛne adwumakuo foforↄ ka bↄ mu, anaa sɛ adwumakuo foforↄ bɛsi yɛn anan a, yɛbɛtumi adane wo ho nsɛm no ama deɛ wabɛsi yɛn anan no.  Sɛ yɛfiri adwuma yi mu anaa sɛ yɛbɔ ka a, wo ho nsɛm no bɛyɛ agyapadeɛ a yɛbɛdane ama wɔn a wɔgyina yɛne wo ntam no, anaa wɔn nsa bɛka.  Wogye to mu sɛ biribi sei bɛtumi asi ɛnna deɛ yɛredane nsɛm no ama no no bɛtumi atwa anidie bɔhyɛ ahodoɔ a yɛyɛaɛ no wɔ saa Kokoamsɛm Nhyehyɛeɛ yi mu no mu.
Wɔn a wɔgyina yɛne wo ntam a wo ne wɔn kyɛ wo ho nsɛm anaa nsɛm bi a ano yɛ den no dwumadie nni yɛn nsam, na yɛnni tumi biara sɛ yɛtoto wɔn dwumadie anaa yɛhyɛ wɔn dwumadie so.  Sɛ wompɛ sɛ wonya nkitahodie, imeeli anaa nkɔmmɔdie biara firi wɔn a wɔgyina yɛne wo ntam no hɔ a, wowɔ ho kwan sɛ wone wɔn ankasa di nkɔmmɔ.
Intanɛte so adeɛ a ɛma yɛnya wo ho nsɛm, ne wɛbsaete so adeɛ a ɛma yɛhunu baeɛ a woakɔ wɔ wɛbsaete no so
Yɛbɛtumi de intanɛte so adeɛ a ɛma yɛn wo ho nsɛm ne deɛ ɛkyerɛ yɛn beaeɛ a woakokɔ wɔ wɛbsaete no so ne deɛ ɛbɛma yɛahunu deɛ woreyɛ wɔ wɛbsaete no so adi dwuma wɔ Saete no sɛdeɛ ɛbɛboa wo dwumadie Wɔ Saete no so, na ama wo suahunu atu mpɔn. Sɛ wokɔ Saete no so a, ɛnyɛ abɛɛfo mfidie a wɔde di wɔn a wɔde intanɛte no di dwuma no dwumadie akyi so na yɛfa nya wo ho nsɛm. Wɔayɛ deɛ ɛboa ma obi tumi kɔ intanɛte so no mu pii sɛ ɛno ara nnye intanɛte so adeɛ a ɛma yɛnya wo ho nsɛm no nto mu. Wobɛtumu ayi anaa apo deɛ ɛma yɛn wo ho nsɛm no, nanso ɛwɔ sɛ wohunu sɛ saa nneyɛɛ yi bɛtumi aka sɛdeɛ Saete no bɛyɛ adwuma afa no. Ꜫnni sɛ wopo deɛ ɛma yɛhunu wo dwuma a woredi no wɔ wɛbsaete no so no. Wei nyinaa akyiri no, weinom  dwumadie no ntumi nkɔ so berɛ a wogu so repo deɛ ɛma yɛnya wo ho nsɛm no nyinaa no, anaa berɛ a woreyɛ nsesaeɛ wɔ deɛ ɛboa wo ma wokɔ wɛbsaete no so no nhyehyɛeɛ mu ama no abɔ wo nkaeɛ berɛ biara a wɔde deɛ ɛma yɛn wo ho nsɛm no bɛba, sɛdeɛ ɛbɛyɛ a ɛbɛma wo akwanya ama woagye atom anaa wapo sɛ ankorɛankorɛ.
Akwan ahodoɔ a wobɛtumi afa so akɔ wɔn a wɔgyina yɛne wo ntam no wɛbsaete so ne akwan a wobɛfa so anya deɛ w’ani gye ho, a ebi ne dawubɔ ne dwumadie nkaeɛ bi a wɔde bɛsom wo, a ɛmmata yɛn ho no bɛtumi awɔ Saete no so. Sɛ wonya fa saa akwan yi so firi Saete no so a, saa Kokoamsɛm Nhyehyɛeɛ yi mfa nsɛm a wode bɛma wɔn a wɔgyina yɛne wo ntam no ho, ɛnna yɛntumi nni agyinamu wɔ wo nsɛm no bammɔ ne sɛ ɛbɛyɛ kokoamsɛm ho. Ansa na wobɛkɔ wɔn a wɔgyina yɛne wo ntam no wɛbsaete so akɔma wɔn nsɛm biara no, ɛwɔ sɛ wohunu kokoamsɛn nhyehyɛeɛ (sɛ ebi wɔ hɔ saa a) a ɛda saa saete no ho, ɛnna ɛwɔ sɛ wodi anammɔn biara a ɛhia , wɔ w’ahwɛyie mu, bɔ wo ho nsɛm no ho ban kokoam. Nsɛm anaa kokoamsɛm ne bammɔ nsɛm dwumadie ne nhyehyɛeɛ a ɛyɛ obara a ɔgyina yɛne wo ntam deɛ no nhyɛ yɛn nsa, na saete afoforɔ, dwumadie ahodoɔ anaa biribiara a wobɛyɛ a ɛnne yɛn Saete no nni twaka no nso ka ho.
Yɛde ntotoeɛ pa, nimdeɛ soronko, bammɔ akwan a ani tua boa bɔ wo ho nsɛm no ho ban.  Berɛ a yɛafa akwan a adwene ne nteaseɛ wɔ mu so sɛ yɛde bɛbɔ wo ho nsɛm ho ban no, yɛsrɛ wo sɛ wobɛhunu sɛ, yɛn anammɔntuo yi nyinaa akyiri no, bammɔ akwan biara nni hɔ a nanso nni ho anaa obi ntumi mmɔ nwura mu, ɛnna sɛ obi bɔ wura mu anaa ɔde di dwuma sɛdeɛ ɛmfata a, agyinamudie biara nni hɔ wɔ akwan a yɛbɛtumi afa so atwe nsɛm no.  Nsɛm biara a yɛde bɛto intanɛte no so no yɛ mmrɛ sɛ obi a ɔnni ho kwan tumi bɔ wura mu na ɔde di dwuma a ɛmfata. Ꜫnam wie nti, sɛ wode wo ho nsɛm ma yɛn a yɛntumi nni agyinamu wɔ ɛho bammɔ pɛpɛɛpɛyɛ ho.
Yɛnhyɛ da wɔ anidaho mu nhwehwɛ nsɛm biara mfiri mmɔfra hɔ anaa yɛne mmɔfra a wɔn mfeɛ no nnuru 13 nni dwa.   Sɛ wohunu sɛ yɛaboaboa nsɛm bi ano afiri abɔfra a ne mfeɛ no nnuru 13 nkyɛn a, yɛsrɛ sɛ hwehwɛ yɛn akyiri akwan wɔ akwan a wobɛtumi ahunu yɛn akyiri akwan a yɛde agu aseɛ hɔ no so.
Sɛ wowↄ nsɛmmisa anaa nkasaho biara wↄ saa Kokoamsɛn Nhyehyɛeɛ no ho a, mesrɛ wo wo ne yɛn nni nkↄmmↄ wↄ: